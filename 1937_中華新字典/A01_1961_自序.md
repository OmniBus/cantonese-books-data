# 自序

  余資性疎闊，凡事不求甚觧，自幼至長，而尤荒於字學。意謂字取成文，通達義理，適於時用而已。故鑽研六書，絕非所好。及後閱歷世故，間關四方，且執教鞭，而為業有時生徒問字，間亦茫然，然後知向之所謂枯燥無味而不願學者，為足悔也。於是決心研討，上自爾雅、說文，下及唐、宋、元、明諸韻書，以迄今之國語辭典，亦既得少窺其源流正變矣。但此對于粵音，仍屬無從可道。而淺識之徒且謂粵語有音無字之說可慨也。

  誠以國家幅員遼廓，方音各異，而粵音自成體系，先賢嘗謂隋唐中原音義，幸賴稍存即此一端，則粵音似有參究之必要。惟粵音既無專書可供參考，其于一字之微，竟有十聲之別，較諸國音止分四聲者，其複雜煩難之處，又何待言。余粵人也，不量淺陋，茲于字書中選擇一萬字，集成一書，即以自娛，抑可供諸同好，或資教讀。

  是編側重粵音，以廣州音為根據，其於音注務求正確無訛。首標字反切，俾留古義，次國音則純採注音字母，末附英文拼音，每一開卷便收一舉三得之效。至于詮釋詳明，此皆前人正詁，非余一人所敢掠美也。

辛丑二月十五日王頌棠識
