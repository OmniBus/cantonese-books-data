# 例言

* 本書所收字數，正體與近日新增之字，已有九千六百餘；加以省俗訛謬諸體，足有一萬有多。平民得此一書，足資應用；而學界得此一書，亦可以無缺。
* 本書檢查之法，悉依社會習慣，分部分畫。惟所收各字，其通行習見者，必列於前；其略為生僻少見者，則必列於後。而省俗訛謬諸體，則又次之。故凡檢查一字，為常見習用者，即可於前方檢閱之。倘一字而視為生僻少見者，則於後方檢閱之，當必立即檢得，事半功倍，莫此為甚，餘可類推。本書始終照此編輯，用者當知斯言不謬。
* 本書之音切，以一【】包一字者是為音，可逕照讀便是。以一【】包二字者是為切。切者連二字之音而產生第三音也。反切之法，可觀本字典切字解釋中之意義與方法。舊本字典則常附以音切韻三者於各字之首，其意義以為識切者則切之，否則可以逕讀其音。惟切與音之間，所以反切與所音之字，時或不祇一音者，則又何所適從？故列一韻於後以定之。若此編法，固為美備，然本書頗嫌其過於繁複。蓋識各字之切者，固少而且難；能讀各字之音者固多而且易。故本書若遇該字，倘可以一最通行之字音之者，則音之，為使多數不識切音之平民易讀；否則必須切者則亦切之。然無論或音或切，一必求其普通且易，二必求其與原音極切合，三則更求其適用於南北與全國也。況於每字下方，復加以三種注音，則更相助一臂之力，為用更大。如字祇有一音者，則不加標識，一音以上者則以㊀㊁㊂等分別之，以清眉目。
* 本書之注音分為三類。一即國音。國音者，國語之注音也，為通行於全國者故居先。一即京音。京音者，北京之土音也。一為廣音。廣音者，廣州之土音也。京音為官話之較難，若識京音，則對於吾國北方之土談，不難識其八九矣。閩廣一隅，向為我國土談中之特別分歧難習者。今者與言我國之南方，廣州市固可謂市場中之大者，為中西之集中點。姑舍閩省勿論，而廣州市以西關一隅，一字之小，其所發之音，竟有上平、下平、上上、下上、上去、下去、上入、中入、下入，甚且或有所謂中平者。則一字之微，約近有十音之多，較之所謂官話國語，祇有上下平（或曰陰陽平）、上聲、去聲、入聲者，僅得其半，故其學較難也。夫注音一途，肇始於歐美人士之入我國傳教與經商者，本為歐美洋文之拼音或曰綴音之變相。以其本國之綴音，祇有輕重二音之分，而無平上去入之別也，及至變為我國之注音，則略為變更之，而加平上去入等符號，以為學話之用。故洋文注音之入我國，不自今始也。然因其對於發音一層，極為切合．音韻等書，故當以之為準。其中最著者如 Chauncey Goodrich 氏之袖珍華英字典，與 Ernest John Eitel 氏之省話華英字典，作者對之，研究有素。茲復悉心校對，務使音與義符，附列於本書每字之下，各以其符號區別之。故本書之注音，可謂為居我國之中西人士，對於漢文發音一層，所不可少者也，以其便南北及全國而作也。其一字而有數音者，亦一齊列入，變音者則附以括弧。本書之解釋，其意義習用常見者，俱列於前；少用生僻者，俱列於後。且所解釋之方法及體裁，較其他之字書，差異之點，功用之殊，非同一轍也。每字固然條分，每條各有之意義或以隻字解之，以句解之，復以通常之字句解之，概而言之，都不祇以一二字句註解之。其解之也，對於通常者，解之不厭其詳，務使我國上中下等人，人人適用，為教員者，可以曉喻生徒，使其易於了解；為父兄者，可以補助子弟，使其豁然易明；為求學自修者，可以使其易知，供其需用。蓋一解也，對於該字同類之意義，莫不蒐羅裒集，無論隻字句語，均可於斯檢查應用焉。至於我國自交通以來，時代演進，歐美之文化，由科學、傳教、典籍、譯述；社會之習用而來者，如天文、地質、數、理、化學、醫科、解剖、美術、神道、動植、建築、航海、音樂、修辭等，日多一日，於是我國文字語言而為其潛移默化者，不能不新增而間化之為一己者矣。至於舊日經史子集之字義，與夫通常日用之姓氏，及凡須附幾洋文者，亦行一齊列入。漢文字典釋字之詳，並標以專科符號以適用於今日者，本書其創始歟。
* 本書所用之附號，計除音切所用之符號以【】為記外，國語注音以「·」附於字之左方下角者為陽平，上角者為上聲，字之右方下角者為入聲，上角者為去聲，而陰平無號。京音之洋文注音，１為上平，２為下平，３為上聲，４為去聲。其入聲也，多於12之符號出之，其差異之點，不過聲浪略短而促耳。其一字而有數符號者，則明示該字有此數音也。廣音以「⊂⊆⊃⊇。」等記之，其在洋文注音字之左邊下角者，「⊂」曰上平、「⊆」曰下平；在左邊上角者，「⊂」曰上上、「⊆」曰下上；其在右邊下角者，「⊃」曰上入、「。」曰中入、「⊇」曰下入。在右邊上角者，「⊃」曰上去、「⊇」曰下去。另有中平一聲，其號「。」在於字之左方下角，少用者也。洋文注音字母中左右相隔有「’」為重音符，字母之上有「´」者為長音符。又於註解文字中，其意義相連而未備者，於旁以「·」誌之；意義全備者，於旁以「。」誌之，或作也字讀亦可。有疑問者以「？」誌之，作麼字讀亦可。凡符號而有「」並附有本字者，則為例句，作例如或如字讀，否則或作旁解之用，但例句多取材於經史子集，惟書名從略，以省篇幅，閱者諒之。
* 本書所收字數，既已萬餘，若連所註各條，大小約在七十萬字左右，初學檢查，諒有不易，故將所有難檢之字，另編檢字一欄，其一望即知者略之。至於洋文部首注音索引，乃循英文字母先後的次序編列，使識洋文注音之中西人等，對於二一四箇部首，可以檢查立得。其右有阿拉伯字碼，如１２３等字者，為該部首之號碼，末為本書之頁碼。其不識洋文注音檢查者，可於總目檢之，部首之下為集，集之下為該部首之頁數，檢字一欄亦如是。
* 本書字義除解釋詳明以為可以毋須援引典籍考據質疑者之外，其中遇有特別艱深者，間亦列舉經史子集詩賦傳記之名，以備欲研究者檢閱之用。計除生僻少見之書名外，其餘習見者，悉以略字書之，如（莊）即莊子，（楚）即楚辭，（中）即中庸，（左）即左傳，（杜詩）即杜甫詩，（大）即大學，（漢）即漢書，（韓詩）即韓愈詩，（禮）即禮記，（論）即論語，（列）即列子。其餘如（爾雅）、（管子）、（公羊傳）、（國策）、（老子）、（周禮）、（通鑑）、（荀子）、（集韻）、（唐書）、（陸機詩）、（班固賦）、（淮南子）等，不勝枚舉，悉如其舊，特此說明。
* 本書之成，純出於箇人之力，費時十多載，校對數次，始克成書。惟訛誤脫落，諒所不免，特附勘誤表，以為日後再版時訂正之預備，如承閱者賜以指教，尤所欣幸。